# Rémission pour Huguenin Moreau
__Transcription: Claudia Crivisqui__
__Source: https://pardons.eu/2023/06/letter-of-grace-for-pour-huguenin-moreau-june-1521/__
__General State Archives, Brabant Chamber of Accounts, 636, f.523v-526v__


## Folio 523v -- 524v

[f.523v] Remission po[ur] hugenin moreau Charles e[t]c savoir faisons a tous
p[rese]ns et avenir nous avoir receu lumble supplication de huguenin moreau dit
jehan de bourg[ogne] fourier de n[ot]re hostel conten[ant] com[m]ent ou mois de
may en lan xvc dix sept icelluy suppl[iant] print aucunes parolles en ceste
n[ot]re ville de bruxelles allencontre feu jaques de belhe lors serviteur de
feu guill[aum]e de leloo aussi lors concierge de n[ot]red[it] hostel en
cested[ite] n[ot]re ville pour ce que icellui feu jaques demandoit argent
aud[it] suppl[iant] quil devoit a sond[it] feu maistre a cause desquelles
parolles quilz eulrent p[ar]ensemble led[it] suppl[iant] bouta ou frappa du
poing de sa main sans autre instrument de baston led[it] feu jaques en le
tirant et pouchant a terre par ses cheveulx assez rudement de sorte quil fut
blesche en la teste de laquelle bleschure il coucha malade pour aucun temps
pendant lequel led[it] suppl[iant] se trouva lors au bureau de n[ot]red[it]
hostel pour soy illec purgier dud[it] cas la ou lors par les maistres
dicell[uy] n[ot]re hostel fut ordonne et appointie que icellui suppliant sur
caucion juratoire quil feist lors en leurs mains seroit tenu de comparoir
p[ar]devant eulx oudit bureau toutes et quantesfois quil y seroit mande et
illec respondre dud[it] cas tantost apres et environ le mois daoust ens[uivant]
oudit an, led[it] feu jaques estant pour lors bien guery desd[ites] bleschures
se trouvant en n[ot]re ville de middelbourg en zellande la ou il [f.524r] feist
adjourner led[it] suppl[iant] audit bureau auquel il comparut au tour a lui
prefix et finablement parties oyes fut illec appoincte que certains arbitres
assavoir du coste dud[it] suppl[iant] pierre et didier boisot et du coste
dicellui feu feu le bailli damont le doyen de besancon a p[rese]nt archevesque
de palerme et thomas ysacq toison dor appointeroient les partyes aimablement se
faire se povoit sinon en feroient rapport aud[it] bureau des difficultez quilz
y trouveroient lesquelz arbitres eulrent pluiseurs com[m]unicacions
p[ar]ensemble pour cest affaire et en la fin com[m]e sur prendre conclusion
survint n[ot]re partement vers noz royaulmes despaigne parquoy icellui affaire
demoura lors sans aucune conclusion et durant n[ot]re absen[ce] en nosd[its]
royaulmes la ou led[it] suppl[iant] estoit en n[ot]re service oudit estoit de
fourier led[it] feu jaques environ le xxve jour de janvier ens[uivant] en
retournant de n[ot]re ville de Namur et affaires de sond[it] maistre par la
ville de wavre est illec termine vie par trespas sans que iceulx arbitres en
ayent declaire aucuns determinacion. Or est que pui-s nagaires [f.524v] et
depuis n[ot]re retour de noz pays dallemaigne en ceste n[ot]rd[ite] ville de
bruxelles jozyne vesve dud[it] feu jaques a de rechief requiz ausd[its]
arbitres survivans ou a aucuns deulx de vouloir wuyder cest affaire,
finablement a par led[it] pierre boisot et thoison dor este dit et declaire que
led[it] suppl[iant] seroit tenu pour furnir aux frais et despens, tant de
cyrurgiens que autres par led[it] feu soustenez a cause desd[ites] bleschures
payer certaine somme de deniers par eulx speciffiee es mains de lad[ite] vesve
ce quil a fait et accomply et dont icelle vesve soy faisant fort de ses enffans
hors dud[it] feu son mary se tient pour bien satisfaite et entierement
contentee sicom[m]e icellui suppl[iant] en fera deuement apparoir et combien
que actendu ce que di est icellui suppliant ne soit aucunement coulpable de la
mort dud[it] feu jaques ains com[m]e dit est a vescu environ neuf mois apres
ladvenue desd[ites] bleschures toutesvoyes en reverence de justice et craindant
la righeur dicelle aussi que aucuns noz officiers ou ses malvueillans lui
pourroient cy apres obicier lesd[ites] bleschures


## Folio 525r-526v

[f.525r] et causer icelles estre en partie occasion de lad[ite] mort sicom[m]e
il dit il nous a tres humblement fait supplie et requerir quil nous plaise
entant que besoing et mestier soit lui vouloir sur ce impartir n[ot]re grace et
sur tout en faire despescher noz l[ett]res de grace remission quictance et
pardon en tel cas pertinen[tes] pour ce est il que nous les choses
dessusd[ites] co[n]siderees audit huguenin moreau suppl[iant] inclinans a sa
supplication et requeste et lui vueillans en ceste partie grace et misericorde
preferer a righeur de justice avons ou cas dessusd[it] quicte remis et pardonne
quictons remectons et pardonnons de grace espe[ci]al par ces p[rese]ntes le cas
et mesuz dessus declaire ensemble toute paine amende et offence corporelle et
criminelle enquoy pour raison et occ[asi]on dicellui cas les circunstances et
deppendences il a et puet avoir mesprins offense et estre encouru envers nous
et justice en le restituant quant a ce a ses bon nom fame et renom[m]ee en noz
pays et s[eigneuries] et mesmem[ent] en n[ot]re pays et duche de brabant et a
ses [f.525v] biens non confisquez saucuns en y a tout aussi et par la maniere
quil estoit auparavant led[it] cas et mesuz advenu imposant sur ce scilence
perpetuel a n[ot]re procureur general de brabant et a tous noz autres
justiciers et officiers quelzconques satifaction toutesvoyes faicte a partie
interessee premierement et avant tout œuvre se faicte nest et elle y chiet
civilement tant seulement et moyennant aussi que * led[it] suppl[iant]
lamendera envers nous civilement selon lexigence du cas et la faculte de ses
biens et si sera tenu de payer et reffondre les mises de justice saucunes en
sont faictes et encourues contre luy pour raison du cas et mesuz dessusd[it] le
tout a larbitraige et tauxacion de noz amez et feaulx les chancellier et gens
de n[ot]re conseil en brabant que com[m]ectons a ce si donnons en mandement a
iceulx de n[ot]re conseil en brabant que appellez pardevant eulx ceulx qui pour
ce feront a appeler ils procedent bien et deuement a la veriffication et
interinement de cesd[ites] p[rese]ntes selon leur forme et teneur et a
larbitrage et tauxacion


## Folio 526r--526v

 [f. 526r] de lad[ite] amende civille civile et mises de justice et ce fait et
 icelle amende civile et mises de justice saucunes en y a com[m]e dit est
 tauxees arbitrees et payees es mains de celuy de noz receveurs ou officiers
 quil appartiendra qui sera tenu en faire recepte et rendre compte et reliqua a
 n[ot]re prouffit avec les autres deniers de sa rep recepte ils et tous noz
 autres justiciers et officiers quelzconques p[rese]ns et avenir cui ce puet et
 pourra touchier et regarder leurs lieuxtenans et ch[ac]un deulx endroit soy et
 sicom[m]e a lui appartiendra facent seuffrent et laissent led[it] suppl[iant]
 de n[ot]re p[rese]nte grace quictance remission et pardon ensemble de tout le
 contenu en cesd[ites] p[rese]ntes selon et par la forme et maniere que dit est
 plainement paisiblement et perpetuellement joyr et user sans luy faire mectre
 ou donner ne souffrir estre fait mis ou donne ores ne ou temps advenir en
 corps ne en biens aucun destourbier ou empeschement au contraire ains se son
 corps ou aucuns de sesd[its] biens non confisquez com[m]e dit est sont ou
 estoient pour ce prins saisiz arrestez ou empeschez les mectent ou facent
 mectre incontinent et sans delay a plaine et entiere delivrance


